<document name="rävar">
	<text title="Rödräv" source="https://jarvzoo.se/djur/rodrav/" date="2017-01-10">Rödräven är ett hunddjur som har en mycket vidsträckt utbredning över norra halvklotet. I Sverige förekommer den i allt från de nordligaste vildmarkerna till villaträdgården i söder. Detta beror säkert delvis på dess stora förmåga att utnyttja olika sorters föda. ”Slug som en räv” är ett känt ordspråk i Sverige. Och visst är räven ett klokt och läraktigt hunddjur som relativt lätt kan bli tama i den aspekten att de inte visar någon större rädsla för människor.
	
	Visste du att…
		• Rävar blir sällan äldre än 10 år i det vilda.
		• Om man hittar en fågel som tagits av en räv så är fjädrarna avbitna, medan rovfåglar sliter ut fjädrarna.
		• Ungdödligheten varierar mellan 7-70 % beroende på tillgång på föda (sork).</text>

	<text title="Fjällräv" source="https://jarvzoo.se/djur/fjallrav/" date="2016-10-31">Fjällräven är starkt förknippad med fjällvärlden och den är väl anpassad till ett liv i kyla. De flesta tänker sig att fjällräven är vit, vilket många är på vintern, men det finns också en variant som är blågrå året om. Fjällräven är i dag starkt hotad.
	
	Visste du att…
	• De äldsta svenska fjällrävarna med känd ålder blev 7-8 år.
	• Fjällräven klarar kyla väldigt väl. Först vid 40 minusgrader börjar den producera extra inre värme.</text>

	<text title="Rävar" source="https://sv.wikipedia.org/wiki/R%C3%A4var" date="2019-11-26">Rävar är ett trivialnamn som används om en mängd arter inom familjen hunddjur (Canidae). Rävar är alltså ingen systematisk grupp utan omfattar likartade hunddjur som alla är förhållandevis kortbenta, har ett tillplattat ansikte, triangelformade upprättstående öron, en ganska spetsig nos och en yvig svans. Ytterligare förvirring kring vilka arter som är "rävar" uppstår mellan olika språk. Ett exempel är afrikansk öronhund som på engelska kallas Bat eared fox, det vill säga "fladdermusörad räv".</text>

	<text title="Rödräv" source="https://sv.wikipedia.org/wiki/R%C3%B6dr%C3%A4v" date="2020-06-16">Rödräv (Vulpes vulpes) är ett hunddjur och den mest förekommande arten i rävsläktet (Vulpes). Den förekommer i stora delar av Palearktis och Nearktis och i mycket mindre utsträckning i Afrika. I modern tid har den också spridits till Australien.

	Rödräven har en kroppslängd på ungefär 75 cm, och till detta kommer en 40 cm lång svans. En vuxen hane väger omkring 8 kg och en vuxen hona cirka 6,5 kg. Den har rödfärgad rygg och vit buk. Färgerna varierar lite mellan gulrött och mörkt rödbrunt respektive mellan vitt och silvergrått. I närheten av fötterna är räven svart. Vanligen har den yviga svansen en vit spets. Under hösten blir rödrävens päls längre. Den så kallade vinterpälsen håller djuret varmt under den kallare årstiden. I början av våren fäller räven och skiftar till en kortare sommarpäls.

	Den skiljs lätt från fjällräven genom både färg och storlek men även genom de stora och spetsiga öronen, som ungefär är av huvudets halva längd, samt på tårnas nakna trampdynor.</text>
</document>
